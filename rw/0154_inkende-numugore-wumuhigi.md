# Inkende n'umugore w'umuhigi

##
Mu ishyamba rya Nyungwe, habagamo inkende yahoraga ibabaye. Impamvu ni uko igihe cyose yabyaraga umwana agapfa.

##
Agahinda ko gupfusha abana kateye iyo inkende guhora isimbuka mu biti, ngiyo hasi, ngiyo hejuru. Yavaga mu ishami rimwe igasimbukira mu rindi, ivuza induru iti "Kwi! Kwi! Kwi!"

##
Inkende iteka yahoranaga agahinda. Yashengurwaga n'agahinda kurushaho iyo yabonaga izindi nkende ziri kumwe n'abana bazo.

##
Kubera agahinda, iyi nkende yizunguzaga hirya no hino. Yavaga mu ishami rimwe ikajya mu rindi! Uko iminsi yagenda ishira niko inkende yarushagaho kurira.

##
Nyuma yaje kongera kubyara. Ifata icyemezo cyo kujyana umwana iruhande rw'inzira kugira ngo abahanyura bamubone maze bamwifurize amahirwe.

##
Maze ya nkende iva mu giti isiga umwana wayo ku nzira. Muri icyo gihe, umuhigi yarimo asubira imuhira avuye guhiga. Abona umwana w'inkende aryamye iruhande rw'inzira.

##
Uwo muhigi ajyana ako kana k'inkende mu rugo. Ageze mu rugo, abahungu be batatu bashaka kugafata.

##
Nuko ba bahungu batatu batangira kugakinisha bavuga bati: "Kajugunye hejuru! Kajugunye hasi! Kanjugunyire! Kamujugunyire!" Nuko buri wese agenda akajugunyira mugenzi we.

##
Uko abo bahungu batatu bakinaga n'akana k'inkende, nyina yari yihishe mu giti. Yarabarebaga. Yari ifite ubwoba ko ako kana na ko kashoboraga gupfa nk'uko utundi twari twarapfuye.

##
Nyuma umugore w'umuhigi yaraje asanga abana baragukina n'akana k'inkende. Arababwira ati, "mwitonde! Nimukampereze mutaza kugatura hasi!"

##
Yafashe ako kana k'inkende mu maboko ye maze agasabira umugisha.

##
Wa mugore ashyira ako kana hasi. Nyina iraza ifata akana kayo. Irengera mu ishyamba. Kuva icyo gihe nta mwana wayo wongeye gupfa.

##
* License: [CC-BY]
* Text: Wesley Kipkorir Rop
* Illustration: Jesse Breytenbach
* Translation: Martin Arabaruta
* Language: rw
